Duboko ispod morske površine, istraživač i lovac na blago, Brok Lovet (Bil Pakston), 
u potrazi je za legendarnim dijamantom, navodno skrivenim na potonulom "Titaniku". 
Kada Lovet umesto dragog kamena pronađe crtež nage žene, a ista se žena, danas starica, 
prepozna, počinje jedna od najromantičnijih i najtužnijih priča svih vremena.

Među mnogobrojnim putnicima najvećeg broda u istoriji, "Titanika", našla se i 
sedamnaestogodišnja Rouz (Kejt Vinzlet), nesrećna zbog ugovorenog venčanja. 
Njen bogati verenik, bezosećajni Kal Hokli (Bili Zejn), budno bdi nad svojom dragom, 
no njeno će srce, umorno od rigidnog odgoja, pronaći novu nadu za ljubav u jednom putniku 
trećeg razreda. Na trenutak izvan nadzora dominantne majke, Rouz upoznaje slobodoumnog 
mladića, Džeka Dosona (Leonardo DiKaprio), i njegov je dečački zarazni šarm osvoji iz prve, 
ali i upozna sa svetom bez spona. I dok se brod bliži svojoj sudbini, zapisanoj u zvezdama, 
Džek i Rouz okusiće zaborav koji donosi ljubav, kojoj niko, pa čak niti najveća tragedija, 
ne može da stane na put…

Kameronov spektakl svakim svojim kadrom odiše geslom "veći od života", 
lebdeći iznad žanrova neverovatnom rediteljskom ingenioznošću: ljubavna priča dvoje mladih 
u centru je događaja, no ovaj nezaboravni film ujedno je i triler, komedija i tragedija u 
jednom.

Prema svim zakonitostima dramatike, "Titanik" je morao da podbaciti jer snimiti film koji, 
sa jedne strane mora da ispoštuje žanrovske i produkcijske smernice i ne izneveri 
gledalačka očekivanja, a sa druge ostane zapamćen kao remek-delo i film koji će generacije 
mladih gledati ponovo i ponovo, u najmanju je ruku bio poduhvat sličan ronjenju na dah do 
same olupine broda. No ovome spektaklu zaista ništa nije uspelo da prepreči uspon do punog 
finansijskog i kreativnog uspeha: Kameronova izbalansirana režija, specijalni efekti u 
službi priče, inspirisana scenografija i sjajne glumačke role učinili su gledanje filma, 
znatno dužeg od tri sata, nezaboravnim iskustvom.

Veliki ljubitelj morskih dubina, Kameron je i u ovome filmu iskoristio priliku i spustio 
se do dna zajedno sa filmskom ekipom, snimivši dokumentarne materijale koji su takođe 
pronašli svoje mesto u filmu, dodatno potvrđujući autentičnost ostvarenu naprednim 
specijalnim efektima.

Veliki deo filmskog doživljaja, vezanog uz "Titanik", na leđima nose mladi i talentovani 
glumci – Leonardo DiKaprio ("Avijatičar", "Uhvati me ako možeš"), i Kejt Vizlet 
("Život Dejvida Gejla", "Božanska stvorenja"). Naizgled nespojivi par, mršavi i 
nervozni glumac, i zamamna, kao sa Rubensove slike jedra glumica, uspešno su pokazali 
kako talenat zaista može da premosti sve zapreke – slično kao i ljubav. Pored spomenutog 
para, neizostavno treba spomenuti odličnog Bilija Zejna ("Fantom") kao negativca koji ipak 
ima osećaje te legendarnog Dejvida Vornera ("Planeta majmuna", "Pretkazanje") kao njegovog 
vernog slugu.