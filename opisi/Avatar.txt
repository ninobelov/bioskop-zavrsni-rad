"Avatar" nas vodi u spektakularni svet iz mašte, u kojem pridošlica sa Zemlje kreće u 
epsku avanturu u kojoj će se na kraju boriti za spas vanzemaljskog sveta koji postao 
njegov novi dom. Ulazimo u vanzemaljski svet viđen očima Džejka Salija, bivšeg marinca 
prikovanog za invalidska kolica. Uprkos slomljenom telu, Džejk je i dalje ratnik u duši. 
Regrutovan je da putuje više svetlosnih godina u ljudsku ispostavu na Pandori, gde 
korporacijski konzorcijum iskopava retki mineral koji je ključ za rešavanje energetske 
krize na Zemlji. Pošto je atmosfera na Pandori otrovna, stvoren je program Avatar, u kojem 
je čovekova svest povezana sa avatarom, daljinski kontrolisanim biološkim telom koje može 
da preživi u smrtonosnom vazduhu. Ovi avatari su genetski izrađeni hibridi ljudske DNK 
kombinovane sa DNK domorodaca s Pandore.
Ponovo rođen u obliku avatara, Džejk može da hoda. Dobija misiju da se ubaci među domoroce, 
koji su postali glavna prepreka iskopavanju dragocene rude. Prelepa pripadnica naroda 
Na’vi, Nejtiri, spasava Džejkov život, i to menja sve. Džejka prihvata njen klan, i on uči 
kako da postane jedan od njih, što podrazumeva mnoštvo testova i avantura. Kako se Džejkov 
odnos sa Nejtiri produbljuje, on počinje sve više da poštuje način života Na’vija i konačno 
zauzima svoje mesto među njima. Uskoro će se naći pred najvećim testom kada ih bude 
predvodio u epskoj bici koja će odlučiti o sudbini čitavog sveta.
Film se odigrava na Pandori, mesecu s okruženjem sličnom Zemljinom koji kruži oko 
džinovske gasovite planete po imenu Polifem u zvezdanom sistemu Alfa Kentauri. Udaljen 
4,4 svetlosne godine, Alfa Kentauri je naš najbliži zvezdani sused, i kada se otkrije da 
je Pandora bogata retkim mineralom unobtainiumom, naša rasa kreće u iskopavanje novog 
resursa. Unobtainium ne postoji u našem Sunčevom sistemu, ali je ključ za rešavanje 
energetske krize na Zemlji u 22. veku, pa Administracija za razvoj resursa troši stotine 
milijardi dolara na iskopavanja na udaljenom svetu. Naša priča se odigrava 2154, tri 
decenije pošto je uspostavljena rudarska kolonija na Pandori. Širenje ljudskih aktivnosti 
na teritoriju domorodačkog naroda Na’vi stvorilo je tenziju između dve vrste i polako, ali 
sigurno vodi ka ratu.
Cenralni lik Džejk Sali je običan čovek koji neočekivano postaje heroj. 
On je bivši marinac koji čast i dužnost stavlja ispred svega, ali će morati da odabere 
između lične časti, u odbrani onoga što je ispravno, i svoje navodne dužnosti prema onima 
koji su ga poslali u misiju. Glumac Sem Vortington kaže: "Pandora Džejku daje priliku da 
pronađe sebe, shvati svoje potencijale i razume da kroz svoje izbore može postati bolji 
čovek. Džejk je bogat lik s retkom kombinacijom strasti, snage, snalažljivosti i duše. 
To je uloga koja puno traži od glumca".